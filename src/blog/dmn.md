Hiçbir şey yapmadığını sandığın anlarda bile zihninin içinden bir şeyler geçmeye devam eder: Geçmişten bir sahne, bir cümlenin yankısı, ertesi gün yapılacak bir iş, belirsiz bir endişe, bir hayal… Bu düşünceler bazen anlamlı, bazen dağınık, bazen de bilinçli bir çabanın ürünü olmaksızın ortaya çıkar. Peki, bu boşta çalışan zihin hâli nedir?

Bir önceki yazımda, zihnimizde birlikte çalışan iki sistemden, özellikle de Sistem 1'in otomatik ve sezgisel doğasından söz etmiştim. Sistem 1'in kapatılamaz oluşu, zihnin kendiliğinden düşünce, sezgi ve çağrışımlar üretmeye devam ettiğini gösterir.

Nörobilim bu duruma özel bir isim verir: Varsayılan Mod Ağı (Default Mode Network - DMN). Bu ağ, zihin dış dünyaya değil, içe yöneldiğinde örneğin hayal kurarken, geçmişi düşünürken ya da geleceği planlarken aktif hale gelir. İçsel bir konuşmanın sessiz yankısı gibi, DMN hem kişisel geçmişimizden anılar taşır, hem de gelecekte yaşanabilecek olasılıkları zihinsel olarak simüle eder. Zihin bu ağ aracılığıyla benlik duygusunu sürdürür; kim olduğumuzu düşünür, sosyal ilişkileri yeniden gözden geçirir, duygusal tepkilerimizi içsel olarak prova ederiz. Hatta bir tartışmada ne söyleyeceğimizi önceden tasarlarken ya da bir seçim yapmadan önce senaryolar üretirken bile bu ağ çalışır.

Çoğu zaman farkında bile olmadan gelişen bu düşünce akışı, aslında zihinsel varlığımızın temelini oluşturur: kim olduğumuzu, ne hissettiğimizi, ne yapacağımızı şekillendiren sessiz bir alt akış gibidir.
Varsayılan Mod Ağı (DMN), ilk olarak 1990'ların sonlarında, dikkat gerektiren görevler sırasında beynin bazı bölgelerinde tutarlı bir "aktivite azalması" gözlemlenmesiyle keşfedildi.

1997'de Shulman ve arkadaşlarının yaptığı bir meta-analiz, bireyler dikkatlerini dış dünyaya verdiklerinde, özellikle de görsel bilgi işleme gibi görevlerde, beynin belirli bölgelerinde kan akışının azaldığını ortaya koydu. Bu bölgelerin arasında arka singulat korteks (PCC), medial prefrontal korteks (mPFC) ve inferior paryetal lob gibi alanlar yer alıyordu. Araştırmacılar, bu bölgelerin neden sistematik şekilde baskılandığını sorguladıklarında, bir hipotez ortaya çıktı: Beyin dinlenme hâlindeyken, yani dış dünya ile meşgul değilken, bu bölgeler aslında aktif olabilir.

Bu fikir, Raichle ve ekibinin 2001 yılında yaptığı çalışmada daha da güçlendi. Raichle, bu "görev dışı ama aktif" durumu tanımlamak için "varsayılan mod" terimini ilk kez kullandı. Böylece, dış uyaranlar olmadığında bile zihnin içsel olarak çalıştığını gösteren, geniş ve birbiriyle bağlantılı beyin ağı - Varsayılan Mod Ağı - bilimsel literatürde yerini aldı.

Varsayılan Mod Ağı'nın (DMN) beyin kabuğuna (yüzeye) ait bölgeleri (Kaynak: Menon, 2023)DMN'in Kortikal Bölgeleri
Şekilde görülen bölgeler, Varsayılan Mod Ağı'nın (DMN) beyin kabuğuna yani yüzeye ait bölgeleridir.

1. Posterior Cingulate Cortex (PCC) - Arka singulat korteks
   Kendilik farkındalığı, geçmişi hatırlama, içsel dikkat ve zihinsel gezinme süreçlerinde merkezi bir roldedir. DMN'in ana merkezlerinden biridir.
2. Retrosplenial Cortex (RSC) - Retrosplenial korteks
   Mekânsal yön bulma, epizodik bellek (kişisel anılar), geçmiş-gelecek bağlantıları kurma gibi işlevlerde görev alır.
3. Medial Prefrontal Cortex (mPFC) - Medial (orta) prefrontal korteks
   Dorsomedial Prefrontal Cortex (dmPFC) - Üst medial prefrontal korteks
   Ventromedial Prefrontal Cortex (vmPFC) - Alt medial prefrontal korteks
   Kendilikle ilgili düşünceler, duygusal değerlendirme, sosyal yargılar, karar verme süreçleri ile ilişkilidir. dmPFC sosyal zihin kuramı ve gözlemle ilgilenirken; vmPFC değerleme ve duygusal bağlamı işler.
4. Anterior Temporal Cortex (ATC) - Ön temporal korteks
   Kişilere özgü bilgileri hatırlama, sosyal kavramları işleme ve anlamsal bellekte yer alır.
5. Middle Temporal Gyrus (MTG) - Orta temporal girus
   Dil anlama, sözcük tanıma, anlamsal bilgi işleme gibi görevlerde aktiftir.
6. Angular Gyrus (AG) - Açı kıvrımı
   Anlamsal bellek, sözcüklerin ve kavramların anlamını zihinde geri çağırma, sayı bilgisi, sosyal bilgi ve başkalarının zihinsel durumlarını anlama gibi çoklu işlevleri vardır.

Varsayılan Mod Ağı'nın (DMN) beynin derinliklerinde yer alan alt bölgeleri (Kaynak: Menon, 2023)DMN'in Subkortikal Bölgeleri

1. Anterior Thalamic Nuclei - Ön talamik çekirdekler
   Bellek işleme ve dikkat süreçleriyle ilişkilidir. DMN'in kortikal bölgeleriyle bağlantılıdır ve epizodik bellekteki yön bulma işlevine katkıda bulunur. Epizodik bellek, kişisel geçmişimizdeki belirli olayları, deneyimleri ve zamanları hatırlamamızı sağlayan hafıza türüdür. Kısacası "günlük olayların hafızası" olarak da adlandırılabilir.
2. Mediodorsal Thalamic Nuclei - Mediodorsal (orta arka) talamik çekirdekler
   Özellikle prefrontal korteksle olan bağlantılarıyla, karar verme ve kendilikle ilgili zihinsel içeriklerin düzenlenmesinde rol oynar.
3. Medial Septal Nuclei - Medial septal çekirdekler
   Hippokampusla olan bağlantısı sayesinde öğrenme ve hafıza işlevlerinde görev alır. DMN'in içsel süreklilik sağlayan döngüsel devrelerinde önemli bir rol üstlenir
4. Nucleus Accumbens - Akkumbens çekirdeği
   Ödül işleme, motivasyon ve duygusal karar verme gibi süreçlerde aktiftir. vmPFC ile olan bağlantıları sayesinde değerleme süreçlerinde DMN'le bütünleşik çalışır.

Peki, ne zaman bu içsel akış sona erer? Ne zaman zihnimiz dış dünyaya yönelir?

Zihin dikkat gerektiren bir göreve geçtiğinde, DMN devreden çıkar. Bunun yerine, beynin başka bir ağı devreye girer: Göreve Odaklı Ağ (Task Positive Network - TPN) ya da literatürde geçen adıyla Dorsal Attention Network (DAN).

Salience Network: Geçişin Anahtarı
Beyin, bu ağlar arasında geçiş yaparken karmaşık bir kontrol sistemine ihtiyaç duyar. DMN ile TPN arasında geçiş yapabilmesi için bir "seçici"ye ihtiyacı vardır. İşte burada Salience Network (Önem Ağı) devreye girer.
Temel bölgeler: Anterior insula ve dorsal anterior cingulate cortex (dACC)
Alt yapılar: Duygusal ve ödül işleme bölgeleriyle bağlantılı

Görevi, çevreden veya içsel durumdan gelen çeşitli uyarılar arasında bir "önem sıralaması" yapmak ve hangi bilginin dikkat gerektirdiğine karar vermektir. Böylece birey, varsayılan mod ağından (DMN) çıkıp, görev odaklı ağlara (TPN gibi) geçerek dikkatini uygun bir şekilde yönlendirebilir.
Salience Network, genellikle şu durumlarda aktifleşir:
Dış dünyada aniden beliren dikkat çekici bir uyaran (örneğin yüksek ses, parlak ışık)
Vücut içindeki fizyolojik sinyaller (açlık, ağrı, kalp ritmi değişimi)
Duygusal uyarım (örneğin öfke, heyecan, endişe)
Yeni veya beklenmedik bilgiyle karşılaşma

Task Positive Network (TPN / Dikkat Ağı)
Dorsolateral prefrontal cortex (dlPFC) - Dorsolateral (arka-yan) ön alın korteksi ve posterior parietal cortex - Arka yan lob korteksi bölgelerinde konumlanır. Görevi, dikkat gerektiren görevlerde dış dünyaya odaklanmayı ve bilişsel kontrolü sağlamaktır. TPN, aktif düşünme, karar verme ve problem çözme süreçlerinde devreye girer.
Menon'a göre, DMN; hafıza, dil ve anlam süreçlerini birleştirerek zihnimizde sürekli işleyen bir içsel anlatı üretir. Bu anlatı, benlik duygumuzu oluşturur ve bizi biz yapan şeyin temelidir. Bu benlik iki yönlüdür: Bireysel benlik, ne düşündüğümüzü, ne hissettiğimizi ve nasıl davrandığımızı fark etmemizi sağlar. Sosyal benlik ise başkalarının ne düşündüğünü anlamamıza, ilişkiler kurmamıza ve toplum içinde nasıl davrandığımızı değerlendirmemize yardımcı olur. Bu yapı sayesinde hem kendimizi hem dünyayı nasıl algıladığımız şekillenir.

Psikiyatrik Bozukluklarda DMN Bağlantı Desenleri

2020'de Doucet ve arkadaşları, şizofreni, depresyon ve anksiyete gibi psikiyatrik bozukluklarda DMN içi bağlantıların nasıl değiştiğini incelemek amacıyla bir meta-analiz yaptı. 70 resting-state fMRI çalışmasının verilerini birleştirerek, 2789 hasta ile 3002 sağlıklı bireyin DMN bağlantı örüntülerini karşılaştırdılar. Amaç, bozukluklar arasında ortak değişimleri ve her bozukluğa özgü farklılıkları belirlemekti.

Elde edilen bulgulara göre tüm bozukluklarda beynin ön (aMPFC) ve arka iç bölgelerinde (PCC), DMN içi bağlantı zayıflamıştı.

İncelenen başlıca bozukluklar şunlardı:
– Şizofreni (31 çalışma): Benlik algısında bozulma, içsel gerçeklik ile dış dünya arasında ayrım kaybı. Beynin arka parietal korteksinde (Precuneus) belirgin bağlantı azalması; ön bölgede (vMPFC) ise aşırı bağlantı yoğunluğu tespit edildi. Bu, kişinin kendini dış dünyadan kopuk ve hatalı şekilde değerlendirmesiyle ilişkilidir.
 - Majör Depresif Bozukluk (22 çalışma): Zihin, tekrarlayıcı ve genellikle olumsuz düşünceler etrafında döner ve dikkatini dış dünyadan koparır. Depresyon grubunda, medial prefrontal korteks (mPFC) ile hipokampus arasındaki bağlantı artışı gözlendi; bu da geçmişe odaklanan ruminatif döngüleri destekler niteliktedir.
 - Bipolar Bozukluk (4 çalışma): Duygu durum dalgalanmalarına bağlı olarak DMN bağlantılarında dengesizlik görülür. Özellikle mPFC ve PCC bölgeleri arasındaki işlevsel bağlantının azaldığı ve bu bağlantının daha az değişken, yani esnekliğini yitirmiş olduğu gösterilmiştir; bu da benlik temsili ve içsel süreklilikte kırılmalara yol açabilir.
 - Obsesif-Kompulsif Bozukluk (5 çalışma): Tekrar eden düşünceler ve zihinsel döngülerde takılı kalma. DMN içinde özellikle vmPFC ve PCC bölgeleri arasında artmış bağlantı rapor edilmiştir. Bu durum, bireyin semptomla ilgili düşüncelere aşırı odaklanmasına ve dış dünyadan gelen ödül temelli uyaranlara karşı tepkisizleşmesine yol açar.
 - Travma Sonrası Stres Bozukluğu (7 çalışma): Travmatik anıların tekrarlayıcı devreye girmesi. Zayıf PCC–vmPFC bağlantısı, kişinin içe dönük düşünce ve öz-farkındalık içerikli süreçlerini sürdürememesine neden olur. Bu bozulmalar, travmatik anıların zihinde tekrar tekrar devreye girmesine neden olurken, zihinsel olarak "şimdide kalamama" ve geçmişe saplanma hali ortaya çıkar.
 - Sosyal Anksiyete Bozukluğu (1 çalışma): Sosyal ortamlarda rezil olma, yargılanma ya da eleştirilme korkusuyla ortaya çıkan yoğun kaygı durumu. DMN bölgeleri arasında (özellikle mPFC ve PCC arasında) nedensel bağlantılar (causal interactions) zayıflamış olarak bulundu. (Alezzi, Kamel, Faye, & Gunaseli, 2021). Bu bozulma, kişinin sosyal durumlarda kendini değerlendirme ve sakin kalma becerisinin zayıflamasına neden olabilir.

Sonuç olarak, DMN'nin temel bölgelerindeki bu bozulmalar, birçok psikiyatrik bozuklukta ortak bir beyin temeli olabileceğini gösteriyor.

Karar verme sürecinde beynin en kritik bölgelerinden biri Prefrontal Korteks (PFC)’tir. Asgher ve arkadaşlarının (2018) yürüttüğü çalışmada, fNIRS ve fMRI gibi beyin görüntüleme teknikleriyle PFC’nin farklı alt bölgelerinin karar alma sürecindeki işlevleri ayrıntılı biçimde incelenmiştir. Araştırmaya göre, dorsolateral PFC dikkat, planlama ve bilişsel kontrol süreçlerinde aktif rol alırken, ventrolateral PFC daha çok sosyal bilgi ve dilsel değerlemeleri işler. Orbitofrontal korteks, duygusal ve ödül-temelli değerlendirmelerde öne çıkarken, medial PFC, öz-farkındalık ve sosyal normları değerlendirme aşamalarında devreye girer. Bu bulgular, kararın yalnızca bir ağdan çıkmadığını, ancak nihai değerlendirme ve seçim sürecinde PFC’nin koordinasyon merkezine dönüştüğünü göstermektedir.

Asgher et al., 2018 şu noktalar öne çıkıyor:

Dorsolateral PFC (dlPFC): Aktif düşünme, planlama ve karar verme süreçleriyle ilişkilendiriliyor. Bu, tipik olarak Task Positive Network (TPN) ile eşleşen bir işlevdir. Ancak makalede doğrudan TPN adı geçmiyor, işlevsel tanımı örtüşüyor.

Ventrolateral PFC (vlPFC): Sözel ve sosyal bilgi işleme, değerleme işlevleriyle ilişkili. Bu alan, genellikle sosyal bilişle ilgilidir ve dolaylı olarak Salience Network içinde değerlendirilebilir. Ancak yine, makalede açıkça “Salience Network” ifadesi geçmez.

Orbitofrontal Korteks (OFC): Duygusal değerlendirme ve sosyal kararlarla ilişkili. Bu bölge genellikle karar verme süreçlerinde duygusal yönleri işler ve Salience Network ile ilişkilendirilebilir.

Medial PFC (mPFC): Öz-farkındalık, sosyal değerlendirme. Bu, doğrudan Default Mode Network (DMN) içerisinde tanımlanır ve makalede bu bağlamda belirtilir.

Kısaca:
dlPFC ↔ TPN: Aktif görev, planlama ve çoklu görev yönetimi

mPFC ↔ DMN: Zihin gezinmesi, benlik yansıması, geçmiş-gelecek simülasyonu

vlPFC ↔ TPN + Salience geçişi: Dikkat yönlendirme, sosyal uyaran takibi

OFC ↔ vmPFC ↔ DMN: Duygusal ve sosyal değerler üzerinden karar

Kaynaklar
Alezzi, A., Kamel, N. S., Faye, I., & Gunaseli, E. (2021). Analysis of default mode network in social anxiety disorder: EEG resting-state effective connectivity study. Sensors, 21(12), 4098. https://doi.org/10.3390/s21124098
Doucet, G. E., Janiri, D., Howard, R., Frangou, S., … et al. (2020). Transdiagnostic and disease‑specific abnormalities in the default-mode network hubs in psychiatric disorders: A meta-analysis of resting-state functional imaging studies. European Psychiatry, 63(1), e57. https://doi.org/10.1192/j.eurpsy.2020.57
Menon, V. (2023). 20 years of the default mode network: A review and synthesis. Neuron, 111(16), 2469–2487. https://doi.org/10.1016/j.neuron.2023.04.023

---

Her bozuklukta DMN, Salience Network ve Task Positive Network farklı şekillerde etkileniyor. Aşağıda, bu üç ağın her bir bozuklukta nasıl etkilendiğini kısaca inceleyelim.

1. Şizofreni
   DMN: Benlik algısı bozulur; içsel gerçeklik ile dış dünya ayrımı kaybolur.
   Salience Network: İç/dış uyarıcılar arasında geçiş bozulur; önem sıralaması hatalı yapılır.
   DAN: Göreve odaklanma güçleşir; dikkat ve bilişsel kontrol zayıflar. Örneğin, şizofreni hastası günlük işleri organize etmekte zorlanabilir veya karmaşık kararlar verirken düşünceleri dağılabilir.

2. Majör Depresif Bozukluk
   DMN: Olumsuz, tekrarlayıcı düşünceler (ruminasyon); geçmişe odaklılık.
   Salience Network: Önemli uyaranları seçme ve duygu işleme zayıflar.
   DAN: Dikkat, karar verme ve görev sürdürme becerisi düşer. Örneğin, depresyondaki bir kişi iş yerinde verilen bir projeye odaklanmakta güçlük çekebilir veya basit günlük işleri tamamlamakta zorlanabilir.

3. Travma Sonrası Stres Bozukluğu (TSSB)
   DMN: Travmatik anılarla aşırı içe dönüklük; geçmişte takılı kalma.
   Salience Network: Tehlike uyarı sistemi fazla tetikte; güvenli durumlar da tehdit gibi algılanır.
   DAN: Günlük görevlere odaklanmak zorlaşır; zihinsel kaynaklar tükenir. Örneğin, TSSB'li bir kişi basit ev işlerini yaparken veya işe konsantre olmaya çalışırken çabuk yorulabilir ve dikkatini sürdüremeyebilir.

4. Obsesif-Kompulsif Bozukluk (OKB)
   DMN: Sürekli tekrarlayan düşünceler; içsel döngülere saplanma.
   Salience Network: Gerçekten önemli uyaranlar ile saplantılı düşünceler ayırt edilemez.
   DAN: Görevler arasında geçiş zorlaşır, esneklik azalır ve mantıklı karar vermek güçleşir.

5. Bipolar Bozukluk
   DMN: Duygu durum dalgalanmaları; benlik temsili kırılganlaşır.
   Salience Network: Duygusal önem ataması tutarsız olabilir.
   DAN: Manik dönemde aşırı odak, depresif dönemde ciddi dikkat düşüklüğü gözlenir. Örneğin, manik haldeki bir kişi düşünmeden finansal harcamalar yapabilir; depresif halde ise günlük işleri tamamlamak için enerji bulamayabilir.

6. Sosyal Anksiyete Bozukluğu
   DMN: Sosyal değerlendirmeye yönelik içsel senaryolar aşırı aktive olur.
   Salience Network: Sosyal sinyaller tehdit gibi algılanabilir.
   DAN: Sosyal görevlerde dikkat dağılır; performans baskısı oluşur. Örneğin, bir kişi kalabalık önünde konuşurken düşüncelerini toparlayamaz veya sorulan sorulara odaklanmakta güçlük çeker.

7. Otizm Spektrum Bozukluğu (OSB)
   DMN: Sosyal zihinselleştirme ve benlik temsili süreçleri zayıflar; içsel anlatının bütünlüğü bozulabilir.
   Salience Network: Sosyal ya da duygusal açıdan önemli uyaranlara tepki düşük olabilir; geçiş mekanizması yeterince tetiklenmez.
   DAN: Esnek dikkat yönetimi ve görev geçişleri zorlaşır; bilişsel kontrol sınırlı kalabilir. Örneğin, bir çocuk oyun oynarken ani dikkat değişiklikleri gösterebilir veya bir etkinlikten diğerine geçişte zorlanabilir.

8. Dikkat Eksikliği ve Hiperaktivite Bozukluğu (DEHB)
   DMN: Zihinsel gezinme artar; odaklanma gereken durumlarda bile içsel düşünceler devreye girer.
   Salience Network: Hangi uyaranın önemli olduğunu seçmede güçlük; dikkat dağınıklığı.
   DAN: Göreve odaklanma zayıf; bilişsel kontrol ve planlama becerileri bozulur. Örneğin, bir öğrenci ders çalışırken dikkatini sürdüremez veya verilen görevleri zamanında tamamlamakta zorlanır.

9. Alzheimer Hastalığı
   DMN: Geçmişe dair anıların hatırlanması zorlaşır; kişi kendi yaşam hikayesini ve kimliğini kavramakta güçlük çeker.
   Salience Network: Yeni bilgileri ayırt etme ve dikkat yöneltmede sorunlar görülür.
   DAN: Planlama, problem çözme ve görevleri yürütme becerileri ciddi şekilde azalır. Örneğin, hasta günlük alışverişini organize etmekte zorlanabilir veya ev işlerini sırayla yapmada güçlük çekebilir.

10. Sosyopati / Antisosyal Kişilik Bozukluğu (ASPD)
    DMN: Kişinin kendi hayatını ve deneyimlerini anlamlı, tutarlı bir şekilde zihninde organize etme becerisi zayıflar. Empati kurmada ve kendini sosyal bağlamda değerlendirmede zorlanır.
    Salience Network: Sosyal ve duygusal sinyalleri gerektiği gibi algılayamama ve önem sıralamasını yanlış yapmaya yol açar. Örneğin, başkalarının acısını ya da sosyal normları gerektiği gibi "önemli" bulmama.
    DAN: Bilişsel esneklik ve kontrol işlevleri zayıflar; dürtüsel ve plansız davranışlar artar. Örneğin dürtüsel yalan söylemek veya anlık hislerle manipülatif davranmak.
